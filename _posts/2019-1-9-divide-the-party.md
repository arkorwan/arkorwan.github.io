---
layout: post
title: Divide the Party, Conquer the Voting System?
embed_twitter: true
frappecharts: true
---

เราจะมาดูกันว่าการแตกพรรคเป็นหลายพรรคย่อยๆ มันสร้างความได้เปรียบในการเลือกตั้งได้อย่างไร make sense หรือไม่

## ระบบจัดสรรปันส่วนผสม

การเลือกตั้ง 2562 นี้ เราจะใช้ระบบเลือกตั้งแบบใหม่ **ระบบจัดสรรปันส่วนผสม** เป็นครั้งแรก หลายๆ สำนักมีการอธิบายถึงวิธีการไปแล้ว (ลองอ่านจาก [iLaw](https://ilaw.or.th/node/4079) หรือของ[สภา](http://library2.parliament.go.th/ejournal/content_af/2559/mar2559-2.pdf)เอง) ตรงนี้จะลองสรุปวิธีการคร่าวๆ แบบที่ผมเชื่อว่าจะเข้าใจง่ายขึ้นแล้วกัน

* คะแนนโหวตจากทุกเขตเลือกตั้งจะถูกนำมารวมกันเพื่อคิดหาสัดส่วนของ ส.ส. เช่นถ้าพรรค A ได้คะแนน 50% ของทั้งประเทศ ก็ควรจะได้ ส.ส. ครึ่งหนึ่ง คือ 250 คน (ขอเรียกว่า พรรค A มี **โควตา ส.ส.** 250 ที่นั่ง)
* โควตา ส.ส. ก่อนอื่นคือมาจากผู้ชนะในแต่ละเขตเลือกตั้ง ถ้ายังไม่เต็มโควตา ก็เอาจากบัญชีรายชื่อพรรคมาเติมให้เต็ม เช่นถ้าพรรค A ได้ ส.ส. เขต 180 คน ก็เติมไปอีก 70 ให้เป็น 250
* ในกรณีที่พรรคชนะเขตเลือกตั้งเกินกว่าโควตา ผู้ชนะทั้งหมดก็ได้เป็น ส.ส. เขต แต่พรรคจะไม่ได้อะไรเพิ่มจาก party list พรรคอื่นๆ ก็ไปเกลี่ยโควตากันใหม่ให้ได้สัดส่วนตามเดิม

ปฏิกิริยาเบื้องต้นต่อกติกาใหม่นี้ คือการวิเคราะห์ว่า พรรคเล็กจะเสียประโยชน์เพราะจะถูกบีบให้ต้องส่งผู้สมัครแบบเขตในจำนวนมาก และพรรคใหญ่ก็จะเสียเปรียบเพราะจะได้คะแนน party list น้อยลง ซึ่งผมก็เห็นจริงตามนั้น แต่ในขณะเดียวกัน กติกานี้ก็จะทำให้การกระจายจำนวน ส.ส. มีความเป็นสัดส่วน ([proportional representation](https://en.wikipedia.org/wiki/Proportional_representation)) คือใครได้ความนิยมกี่เปอร์เซนต์ก็ได้ ส.ส. ตามนั้น ซึ่งผมว่าก็ fair ดีอยู่ คือไม่ใช่ว่าตั้งมาลอยๆ โดยไม่มีหลักการอะไรเลย

แต่ที่น่าสนใจยิ่งกว่า คือการแตกพรรคของเพื่อไทยออกไปเป็นพรรคย่อย พรรคพันธมิตร ว่ากันว่า นี่เป็นแทกติกเพื่อพยายามเอาชนะกฏเลือกตั้งใหม่เพื่อให้ได้จำนวน ส.ส. เพิ่มขึ้น

แต่ว่าการแตกพรรคนั้นมีประโยชน์จริงหรือไม่ และต้องมีกลยุทธ์ในการแบ่งคะแนนเสียงอย่างไรจึงจะได้ประโยชน์สูงสุด? อันนี้ล่ะที่ผมสงสัย

<blockquote class="twitter-tweet tw-align-center" data-lang="en"><p lang="th" dir="ltr">ไม่เข้าใจว่าการแตกพรรคออกมาเป็นหลายๆ พรรคย่อยนี่มันได้ประโยชน์จากกติกาใหม่ยังไง</p>&mdash; Worakarn Isaratham (@arkorwan) <a href="https://twitter.com/arkorwan/status/1066590484544409600?ref_src=twsrc%5Etfw">November 25, 2018</a></blockquote>

## กรณีศึกษา

การแตกพรรคเพื่อประโยชน์ในลักษณะนี้ไม่ใช่เรื่องใหม่ มีการใช้มาแล้วในอิตาลี เวเนซูเอลา อัลบาเนีย และเลโซโธ ลองดู extract นี้จาก … อ่า … [wikipedia](https://en.wikipedia.org/wiki/Mixed-member_proportional_representation)

> […] major parties feeling that they are unlikely to win a large number of list seats because of their advantage at the constituency level might choose to split their party in two, with one subdivision of the party contesting the constituency seats, while the other contests the list seats - assuming this is allowed by electoral law. The two linked parties could then co-ordinate their campaign and work together within the legislature, while remaining legally separate entities. The result of this approach, if it is used by all parties, would be to transform MMP into a *de facto* parallel voting mechanism.

จับใจความได้ว่า พรรคใหญ่ที่คิดว่าจะเสียเปรียบในส่วน party list จะแตกพรรคออกมา ให้พรรคหนึ่งเก็บคะแนนในระบบเขต อีกพรรคไปเก็บคะแนน party list แทน

ถ้าทุกพรรคใช้วิธีนี้เหมือนกันหมด และถ้าระบบการลงคะแนนเป็นแบบใช้บัตรสองใบแยกกัน ระบบเลือกตั้งก็จะมีสภาพในทางปฏิบัติเป็น parallel voting คือระบบที่แยกคิดคะแนนบัญชีรายชื่อออกจากคะแนนเขตอย่างเด็ดขาด (ก็คือระบบเดิมของเรานี่แหละ) ตรงนี้เป็นจุดอ่อนของการแยกบัตรสองใบ คือเมื่อเอามาใช้กับระบบจัดสรรปันส่วนแล้วมันจะไม่ stable -- ในกรณีศึกษาทุกประเทศที่ยกมา สุดท้ายแล้วระบบนี้ก็อยู่ไม่ได้ ต้องมีการแก้ไขกฎการเลือกตั้งไปในทางใดทางหนึ่ง เช่นเปลี่ยนไปเป็น parallel voting ซะให้สิ้นเรื่องสิ้นราว หรือผูกคะแนนระบบเขตเข้ากับ party list แบบที่เรากำลังจะทำ

ซึ่งทำให้อดสงสัยไม่ได้ว่า การออกแบบให้ใช้บัตรใบเดียวนี้ เป็นการวางหมากรองรับวิธีแตกพรรคเอาไว้ล่วงหน้าแล้วหรือเปล่านะ?

## วางกลยุทธ์

ลองสวมบทบาทเป็นผู้บริหารพรรคการเมืองดู เพื่อให้ง่ายเราจะสมมติว่าเรามี perfect information คือรู้ผลการลงคะแนนทั้งหมดล่วงหน้า ว่าพรรคไหนได้คะแนนเท่าไหร่บ้างในแต่ละเขตเลือกตั้ง ถ้าเรามีพรรคในเครือข่ายอยู่ 2 พรรค (หรือมากกว่า) จะเลือกส่งผู้สมัครอย่างไรดีเพื่อให้ได้จำนวน ส.ส. สูงสุด?

ข้อสังเกตอย่างแรกก็คือ จำนวน ส.ส. ที่พรรคเราจะได้ ถูกควบคุมด้วยโควตาเป็นหลัก คือโดยทั่วไปแล้ว ไม่ว่าจะได้ ส.ส. เขต มากหรือน้อย ก็ไม่มีผลกับจำนวน ส.ส. โดยรวม **ยกเว้นเสียแต่ว่า จะได้ ส.ส. เขต มากจนเกินโควตา** ก็จะได้จำนวน ส.ส. ตามนั้นเลยโดยไม่ได้เพิ่มเติมจาก party list

จากข้อสังเกตนี้ narrative ที่ว่า ระบบใหม่ทำให้พรรคใหญ่เสียเปรียบ เนื่องจากอาจจะไม่ได้ party list เลย แม้จะเป็นความจริง แต่ก็เป็นความเสียเปรียบเมื่อเทียบกับระบบเก่าเท่านั้น หากพิจารณาภายใต้กฏเกณฑ์ใหม่นี้แล้ว **การไม่ได้ party list เลย ถือเป็นกำไรต่างหาก** เพราะนี่คือวิธีเดียวที่จะได้ ส.ส. เกินโควตา ดังนั้น กลยุทธ์ใดๆ ที่ต้องการเพิ่มจำนวน ส.ส. จะต้องสร้างพรรคที่ไม่ได้ party list ขึ้นมาให้ได้

ลองตรวจสอบข้อสรุปที่ฟังดูขัดต่อสามัญสำนึกนี้ดู โดยเทียบเคียงกับกรณีระบบบัตรเลือกตั้งสองใบ

ดังที่บอกไว้ก่อนหน้านี้ กลยุทธ์ในระบบบัตรสองใบก็คือการสร้างพรรคที่เน้น ส.ส. เขต กับพรรคที่เน้น party list แยกจากกัน ซึ่งก็สอดคล้องกับการ "สร้างพรรคที่ไม่ได้ party list" เช่นกัน ดังนั้นข้อสรุปของเราก็น่าจะถูกต้องแล้วล่ะ เพียงแต่ว่าในระบบบัตรใบเดียว คะแนนจากสองระบบมันผูกกันอยู่ จึงต้องคิดซับซ้อนกว่านั้นอีกนิด

เนื่องจากเรารู้จำนวนคะแนนเสียงรวมทั้งประเทศ เท่ากับว่าเรารู้โควตา ส.ส. ทั้งหมดที่เราจะได้ เราอาจมองได้ว่าจำนวนคะแนนเสียงที่มีนั้นคือ "ทรัพยากร" ที่เราสามารถนำไป "ลงทุน" เพื่อให้ได้ผลตอบแทน คือ ส.ส. เขต โดยที่มีการรับประกันให้แล้วว่า ต่อให้ขาดทุนย่อยยับ เราก็ไม่มีทางได้ ส.ส. น้อยกว่าโควตาแน่นอน

แล้วกำไรหรือขาดทุนนี่จะวัดกันยังไง? ตัวแปรสำคัญก็คือ จำนวนคะแนนเสียง ต่อ โควตา ส.ส. หนึ่งคน (ขอเรียกตัวเลขนี้ว่า M) ซึ่งก็คือ "ราคาตลาด" ของ ส.ส. หนึ่งที่นั่ง[^1] ค่าของตัวเลข M นี้ [อดีต กกต. สมชัย ได้ประเมินไว้แล้ว](https://www.matichon.co.th/politics/news_863712)จากตัวเลขการเลือกตั้งปี 54 ว่าอยู่ที่ประมาณ 70,000 คะแนนเสียง

เมื่อนำต้นทุน (คะแนนเสียง) กับผลตอบแทน (ชนะหรือไม่) ในแต่ละเขตมาพิจารณา ก็จะสามารถจำแนกเขตเลือกตั้งออกเป็น 3 ประเภท:
1. เขตที่แพ้ → ลงทุนคะแนนเสียงไปแล้ว แต่ไม่ได้ ส.ส. → ขาดทุน
1. เขตที่ชนะ และได้คะแนนไม่เกิน M → ได้ ส.ส. โดยจ่ายน้อยกว่าราคาตลาด → กำไร
1. เขตที่ชนะ และได้คะแนนเกิน M → ได้ ส.ส. โดยจ่ายแพงกว่าราคาตลาด → ขาดทุน

ถึงตรงนี้น่าจะพอมองออกแล้วว่ากลยุทธ์จะมีหน้าตาเป็นอย่างไร

คำตอบคือ ให้รวบรวมเขตที่กำไรไว้ด้วยกันในพรรคหนึ่ง -- สมมติชื่อพรรค A -- และเขตที่ขาดทุน (ทั้งสองรูปแบบ) ไว้อีกพรรคหนึ่ง (พรรค B) ผลก็คือ
* พรรค A ได้กำไรจำนวนมาก จึงมีแนวโน้มที่จะได้จำนวน ส.ส. เขต เยอะเกินกว่าโควตา และไม่ได้คะแนน party list เลย ซึ่งนี่คือผลสำเร็จของกลยุทธ์นี้
* พรรค B จะได้จำนวน ส.ส. เขต น้อยมากๆ หรือไม่ได้เลย ซึ่งไม่มีผลเสียอะไรเพราะก็ได้ชดเชยจาก party list เต็มจำนวนโควตาอยู่ดี

## การกระจายคะแนนส่วนเกิน

กลยุทธ์ข้างต้นยังพัฒนาประสิทธิภาพเพิ่มได้อีก หลักการคือ ในเขตที่เราชนะ เนื่องจากเรารู้อยู่แล้วว่าอันดับสองได้กี่คะแนน เราก็สามารถเลือกลงทุนในราคาถูกที่สุด ที่ยังสามารถเป็นผู้ชนะอยู่ ก็คือเราต้องการเพียงแค่ (คะแนนอันดับสอง + 1) คะแนนก็ชนะแล้ว คะแนนที่เกินจากนั้นไม่ได้มีประโยชน์อะไร ดังนั้นถ้าโยกย้ายคะแนนส่วนนี้ไปให้อีกพรรคหนึ่งเพื่อเพิ่มสัดส่วนโควตา ก็ย่อมจะมีประโยชน์กว่า

นั่นคือเราก็จะส่งพรรค B มาแข่งกับพรรค A ในเขตเดียวกันเพื่อแบ่งคะแนนซะเลย!

เป็นไปได้อยู่เหมือนกันว่า ในเขตที่ชนะถล่มทลายมากๆ คะแนนส่วนเกินจะมากกว่าคะแนนที่เหลืออยู่เสียอีก ในกรณีนี้ก็แก้ไขได้ด้วยการแบ่งกระจายพรรค B ออกเป็นพรรค C, D, … ซึ่งจะแตกออกเป็นกี่พรรค ถ้าจำนวนคะแนนเสียงรวมยังคงเดิม ก็ไม่ทำให้โควตารวมเปลี่ยนไป[^2]

## ข้อจำกัด

กลยุทธ์ดังกล่าวมานี้ อาศัยการหยั่งรู้คะแนนเสียงล่วงหน้า ซึ่งจะใช้ได้ผลเพียงใดก็ย่อมขึ้นอยู่กับว่าพรรคจะสามารถคาดคะเนคะแนนเสียงได้แม่นยำแค่ไหน

นอกจากนั้นยังมีสมมติฐานเพิ่มเติมว่า ไม่ว่าเราจะเลือกส่งผู้สมัครในนามพรรคเครือข่ายพรรคใด ก็จะยังได้คะแนนเท่าเดิม ซึ่งก็ไม่แน่นักว่าจะทำได้จริง โดยเฉพาะอย่างยิ่งถ้าบัตรเลือกตั้งไม่มีชื่อผู้สมัคร ยังไงซะพรรคสาขาก็คงไม่เป็นที่จดจำเท่าพรรคหลักอยู่แล้ว

สำหรับกลยุทธ์กระจายคะแนนส่วนเกิน ยังต้องอาศัยการควบคุมการแบ่งคะแนนเสียงว่าจะทำได้ในสัดส่วนที่อยากได้หรือไม่ ทำให้เป็นวิธีการที่มีความเสี่ยงค่อนข้างสูง คือถ้าแบ่งผิดพลาด พรรคสาขาอาจจะพลิกชนะ (ซึ่งทำให้เปลี่ยนจากกำไรเป็นขาดทุน) หรือเลวร้ายที่สุด อาจเป็นพรรคอื่นแซงไปเลยก็เป็นได้ ดังนั้นในทางปฏิบัติ วิธีการนี้อาจนำมาใช้ได้ค่อนข้างยาก

## กรณีพรรคเพื่อไทย

เรามาดูกันว่า พรรคเพื่อไทยได้ใช้กลยุทธ์อย่างไร เหมือนหรือต่างจากที่ผมว่าไว้?่

เริ่มจากข้อเขียนนี้ของ[ประชาชาติ](https://www.prachachat.net/politics/news-232662) (10 ตุลาคม 2561)

> แบ่งให้พรรคเพื่อไทยกลายเป็นพรรคหลัก ให้ "บิ๊กเนม" ระดับแกนนำพรรค อาทิ ภูมิธรรม เวชยชัย-จาตุรนต์ ฉายแสง-พงศ์เทพ เทพกาญจนา-โภคิน พลกุล ลง ส.ส.เขต กวาดคะแนนพ็อปพูลาร์ของพรรคในระดับเขตให้ชนะคู่แข่งมากกว่า 70,000 แต้ม
<br><br>
พรรคร่วม คือ พรรคเพื่อธรรมและพรรคประชาชาติ สำหรับพรรคเพื่อธรรม ถูกวางให้เป็นพรรคที่เก็บแต้ม โดยวางเป้าให้เฉพาะปาร์ตี้ลิสต์ เปิดทางให้ผู้สมัครที่พลาดหวังจากการที่ไม่ได้ลงสมัคร ส.ส.ในนามพรรคเพื่อไทยไปลงเพื่อธรรม พร้อมกับให้คนระดับบิ๊กเนมบางส่วนไปอยู่ในบัญชีรายชื่อของพรรค ซึ่งมีข่าวว่า หนึ่งในนั้นคือ **"สมชาย วงศ์สวัสดิ์"** อดีตนายกฯ
<br><br>
ส่วนพรรคประชาชาติ ถูกวางไว้เก็บคะแนน ส.ส.เขตภาคใต้ 50 ที่นั่ง แต่คาดหวังมากที่สุดใน 3 จังหวัดภาคใต้ที่มีที่นั่ง ส.ส.ถึง 13 ที่นั่ง ซึ่งแกนนำพรรคตั้งเป้าว่าจะกวาดได้ครบจำนวน ส่วนจังหวัดอื่น ๆ ที่ต้องฟาดฟันกับพรรประชาธิปัตย์ และรวมพลังประชาชาติไทย แม้ไม่หวังชนะ แต่หวังเก็บแต้มให้มากที่สุด แทนยี่ห้อพรรคเพื่อไทยที่ขายไม่ออกในพื้นที่ภาคใต้ซึ่งได้คะแนนแค่ 3–4 แสนคะแนน ในการเลือกตั้งปี 2554 ซึ่งคิดเป็นตัวเลขตามสูตรเลือกตั้งระบบ **"จัดสรรปันส่วนผสม"** จะได้แค่ 5 ที่นั่งเท่านั้น

ดูเหมือนว่า พรรคเพื่อไทยเองจะถูกวางให้เอาชนะ ส.ส. เขต และพรรคเพื่อธรรมเก็บคะแนน party list (ตอนนั้น ทษช. ยังไม่เปิดตัว) ซึ่งก็ยังไม่ตรงกับกลยุทธ์ข้างต้นเสียทีเดียว คือไม่ได้มีการจำแนกว่าการชนะนั้นได้คะแนนมากหรือน้อยกว่า 70,000

ส่วนประชาชาตินั้นดูจะเป็นเหตุผลทาง Branding ซะมากกว่า

มาดูจาก[ไทยโพสต์](https://www.thaipost.net/main/detail/21715)บ้าง (11 พฤศจิกายน 2561 -- หลัง ทษช. เปิดตัวแล้ว)

> […] สูตรแรก คือจัด 2 ทัพสู้ศึก คือพรรคเพื่อไทยส่ง ส.ส.เขตที่มั่นใจว่าชนะ 250 เขต ส่วนอีก 100 เขตที่คิดว่าแพ้จะไม่ส่งผู้สมัครลง เพื่อไม่ให้เกิดพื้นที่ทับซ้อนตัดคะแนนกันเอง และเปิดทางให้ ทษช.ที่จะมุ่งเน้นเอาคะแนนจากระบบบัญชีรายชื่อใน 100 เขต คาดว่าจะได้ประมาณ 30–40 คน
<br><br>
ขณะที่พรรคเพื่อธรรม เครือข่ายของเจ๊แดง ก็ตั้งขึ้นมารองรับหากพรรคเพื่อไทยถูกยุบ […]
<br><br>
ยังมีอีกสูตรที่จะนำมาใช้ควบคู่ในพื้นที่ฐานเสียงเข้มแข็งชนะ และมีระบบหัวคะแนนบริหารจัดการพื้นที่ดีเยี่ยม ในหลายจังหวัดในภาคอีสานและภาคเหนือ
<br><br>
จากเดิมในบางพื้นที่เคยมีผู้สมัครพรรคเพื่อไทยชนะเป็นหลักแสนคะแนน มีดีเพียงแค่คุยโวโอ้อวดเท่านั้น แต่ครั้งนี้ไม่เกิดประโยชน์ และคะแนนจะตกน้ำภายใต้สัดส่วนวิธีคิด 7 หมื่นเสียงต่อ ส.ส. 1 บัญชีรายชื่อ
<br><br>
สู้เปลี่ยนยุทธวิธี จากเคยชนะแบบถล่มทลาย แต่จะสละคะแนนไปให้คู่ต่อสู้พรรคเทียม (พรรคสาขาที่เป็นพวกเดียวกันดีกว่า) ดีกว่าหรือไม่

บทบาทของเพื่อไทยยังเหมือนในข้อเขียนแรก ส่วนเพื่อธรรมถูกเปลี่ยนบทบาทไปเป็น safety net และหน้าที่ของ "พรรค B" ตกมาอยู่กับ ทษช. แทน และยังมีการลงรายละเอียดชัดเจนว่าสองพรรคจะไม่แย่งคะแนนเสียงกัน นอกจากนั้นยังพูดถึงความเป็นไปได้ในการใช้กลยุทธ์กระจายคะแนนเสียงส่วนเกินอีกด้วย

โดยรวมแล้วก็ถือว่า เพื่อไทยใช้กลยุทธ์ที่ใกล้เคียงที่ผมคิดเอาไว้ แม้จะไม่เป๊ะเสียทีเดียวก็เถอะ แต่ว่าประสิทธิภาพของกลยุทธ์นี้มันเป็นอย่างไรกัน

## วัดผลด้วยผลเลือกตั้ง '54

ลองมาวัดประสิทธิภาพของกลยุทธ์เท่าที่เรารู้จักใน "สถานการณ์จริง" กันดู สถานการณ์ที่ว่านั้นก็คือ [ผลการเลือกตั้งปี '54](https://data.go.th/DatasetDetail.aspx?id=5f27a093-15cb-416f-a9e0-45ae87a61a19) โดยเราจะใช้เฉพาะผลการเลือกตั้งแบบแบ่งเขตเท่านั้น เพื่อทดสอบว่า ภายใต้กติกาใหม่ เมื่อนำแต่ละกลยุทธ์มาใช้แล้วจะได้จำนวน ส.ส. แตกต่างกันอย่างไร

Source code ที่ใช้ทดสอบ สามารถดูได้ที่ [github repo](https://github.com/arkorwan/voting-system)
โดยเราจะทดสอบกลยุทธ์ทั้งหมด 5 แบบด้วยกัน:
1. ไม่ทำอะไรทั้งสิ้น (No strategy)
1. แบ่งเป็น 2 พรรค แบบสุ่ม (Random split)
1. แบ่งเป็น พรรคที่ชนะแบบเขต กับพรรคที่แพ้ (Win/Lose split) ซึ่งดูเหมือนจะเป็นแบบที่พรรคเพื่อไทยใช้
1. แบ่งเป็น พรรคที่กำไร กับพรรคที่ขาดทุน (Profit/Loss split) อันนี้คือกลยุทธ์ที่แจกแจงไว้ข้างต้น
1. วิธีกระจายคะแนนส่วนเกิน โดยเราจะตั้งเงื่อนไขว่าจะใช้ได้ไม่เกิน 5 พรรคย่อย (Shift(5))

และเนื่องจากการเลือกตั้งครั้งนั้น สัดส่วนของ ส.ส. เขต คือ 375/500 (75%) ต่างจากครั้งนี้ซึ่งอยู่ที่ 350/500 (70%) เพื่อให้ผลการวิเคราะห์ใช้กับการเลือกตั้งที่จะถึงนี้ได้ เราจะใช้สัดส่วน 70% ด้วยการเพิ่มจำนวน party list เป็น 161 ที่นั่ง

ผลการทดสอบกับ 3 พรรคที่ได้คะแนนสูงสุด คือ เพื่อไทย ประชาธิปัตย์ และภูมิใจไทย เป็นดังนี้

#### เพื่อไทย
{% include_relative divide-the-party/voting_chart.html chart_name="chart_pt" franchises_data="[0, 116, 60, 113, 111]" main_data="[240, 124, 204, 153, 204]" colors="['#ff9393', '#d12340']" %}

#### ประชาธิปัตย์
{% include_relative divide-the-party/voting_chart.html chart_name="chart_dm" franchises_data="[0, 79, 68, 109, 106]" main_data="[171, 91, 115, 77, 115]" colors="['light-blue', '#4286f4']" %}

#### ภูมิใจไทย
{% include_relative divide-the-party/voting_chart.html chart_name="chart_pj" franchises_data="[0, 31, 40, 41, 44]" main_data="[59, 28, 29, 28, 29]" colors="['#91aeff', '#5a338c']" %}

จะเห็นได้ว่า
* การแบ่งแบบสุ่ม ไม่มีประโยชน์อะไร ได้ ส.ส. เท่าๆ เดิม
* การแบ่งพรรคแบบกำไร/ขาดทุน และแบบชนะ/แพ้ ได้ผลดีพอๆ กัน คือเพิ่ม ส.ส. ได้ประมาณ 10-15% โดยที่วิธีกำไร/ขาดทุน ได้ผลดีกว่าอยู่เพียงเล็กน้อยเท่านั้น ข้อนี้เป็นการ justify ว่าแนวทางของเพื่อไทย (แบ่งแบบแพ้/ชนะ) ซึ่งคาดการณ์ได้ง่ายกว่านั้นสมเหตุสมผลแล้ว
* วิธีกระจายคะแนนส่วนเกินนั้นได้ผลดีที่สุด โดยเฉพาะกับพรรคใหญ่ (ซึ่งมีคะแนนส่วนเกินเยอะกว่าพรรคที่เล็กกว่า) คือเพิ่มได้ถึงประมาณ 30% เลยทีเดียว

การวิเคราะห์ข้างต้นนี้ เราสมมติให้มีพรรคเดียวที่ใช้กลยุทธ์เพื่อชิงความได้เปรียบ แต่ถ้ามันเป็นวิธีที่ใช้ได้ดีจริงๆ พรรคอื่นๆ ก็ไม่น่าจะอยู่นิ่งเฉย ถ้าสมมติให้ทุกพรรคใช้กลยุทธ์แบบเดียวกัน เราจะได้ผลการเลือกตั้งดังนี้

พรรค | No strategy | Win/Lose split | Profit/Loss split | Shift(5)
--- | :---: | :---: | :---: | :---:
เพื่อไทย|240|251 (+11)|248 (+8)|274 (+34)
ประชาธิปัตย์|171|166 (-5)|165 (-6)|158 (-13)
ภูมิใจไทย|59|58 (-1)|60 (+1)|49 (-10)
ชาติไทยพัฒนา|26|27 (+1)|27 (+1)|21 (-5)
ชาติพัฒนาเพื่อแผ่นดิน|21|18 (-3)|19 (-2)|18 (-3)
พลังชล|6|7 (+1)|7 (+1)|7 (+1)
มาตุภูมิ|6|5 (-1)|6|5 (-1)
กิจสังคม|2|2|2|2
รักษ์สันติ|2|2|2|2
เครือข่ายชาวนาแห่งประเทศไทย|1|0 (-1)|0 (-1)|0 (-1)
ความหวังใหม่|1|0 (-1)|0 (-1)|0 (-1)
ประชาธรรม|1|0 (-1)|0 (-1)|0 (-1)

น่าสนใจว่า พรรคเพื่อไทยได้ประโยชน์สูงสุดจากทุกกลยุทธ์ โดยที่นั่งที่เพิ่มมานั้นได้มาจาก ประชาธิปัตย์ และ ชาติพัฒนาเพื่อแผ่นดิน เป็นหลัก ขณะที่พรรคอื่นๆ ไม่ได้เปลี่ยนแปลงมากนัก ตรงนี้น่าจะบ่งชี้ว่า คะแนนเสียงที่ "เปล่าประโยชน์" ของเพื่อไทย ทั้งในเขตที่แพ้และคะแนนเสียงส่วนเกิน อยู่ในสัดส่วนที่มากกว่าพรรคอื่นๆ จึงนำมาบริหารจัดการได้เกิดประโยชน์เต็มที่

ทำไปทำมา ไม่แน่ว่าพรรคที่ได้ประโยชน์จากกติกาใหม่มากที่สุด อาจจะเป็นพรรคที่โวยมากที่สุดอย่างเพื่อไทยก็ได้[^3]

## แล้วไงต่อ?

บล็อกนี้เกิดจากความสงสัยว่าการแตกพรรคมีประโยชน์อย่างไร ตอนนี้เราได้คำตอบแล้วว่าเป็นวิธีการที่น่าจะใช้ได้จริง โดยเฉพาะอย่างยิ่งเมื่อเป็นพรรคใหญ่ และเมื่อพรรคอื่นๆ ไม่ได้ใช้กลยุทธ์โต้ตอบใดๆ

ประเด็นที่น่าไปคิดต่อ
* ในกลยุทธ์ทั้งหมด วิธีกระจายคะแนนส่วนเกินได้ผลดีที่สุด พิสูจน์ได้ไหมว่านี่คือวิธีที่ดีที่สุดจริงๆ?
* ลองเปลี่ยนแบบจำลองให้สมจริงขึ้น เช่นเปลี่ยนจาก perfect information เป็น probabilistic model จะทำให้กลยุทธ์เปลี่ยนแปลงไปหรือไม่

---

#### Notes

[^1]: ในบทความต่างๆ มักเรียกตัวเลข M นี้ว่า จำนวนคะแนนเสียง **ต่อ ส.ส. บัญชีรายชื่อ** ซึ่งไม่ถูกต้องนัก มันคือคะแนน **ต่อ ส.ส. ทั้งหมด** ต่างหาก
[^2]: อันที่จริงการแตกหลายพรรคอาจทำให้โควตารวมแตกต่างกันได้เล็กน้อย เนื่องมาจากจากผลของการปัดเศษที่อาจถูกปัดขึ้นบ้าง ปัดทิ้งบ้าง แต่ก็จะมีผลน้อยมากและคาดการณ์ลำบาก
[^3]: ตรงกันข้าม ระบบแบบ proportional ยังทำให้ความพยายามแบ่งเขตเลือกตั้งประหลาดๆ (gerrymandering) ไม่ได้ผลเท่าที่ควรอีกด้วย
